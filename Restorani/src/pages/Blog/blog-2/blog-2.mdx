---
title: "Kako je uopće nastala pizza?"
path: '/blog/PovijestPizze'
blog: "blog"
text: "Najpoznatije jelo u povijesti vuče svoje korijene još iz antičkog doba kada su drevni Feničani, Grci i Rimljani u brojnim prilikama blagovali plosnatu lepinju oplemenjenu mediteranskim začinskim biljem i češnjakom. Čak se i vojska perzijskog kralja Darija hranila zapečenim tankim tijestom sa sirom i datuljama, a kroz vrijeme su brojne mediteranske zemlje razvile svoju verziju nadjeva koju su stavljali na tanko tijesto...."
date: "29.11.2019."
datum: "2019-11-29"
---

## Kako je uopće nastala pizza?

<p className = "card-text text-muted">29.11.2019.</p>


Najpoznatije jelo u povijesti vuče svoje korijene još iz antičkog doba kada su drevni Feničani, 
Grci i Rimljani u brojnim prilikama blagovali plosnatu lepinju oplemenjenu mediteranskim začinskim biljem i 
češnjakom. Čak se i vojska perzijskog kralja Darija hranila zapečenim tankim tijestom sa sirom i datuljama, a kroz 
vrijeme su brojne mediteranske zemlje razvile svoju verziju nadjeva koju su stavljali na tanko tijesto.

Važna prekretnica u povijesnom razvoju pizze odigrala se dolaskom rajčice u Europu iz južne Amerike 1522. godine. 
Rajčica se dugi niz godina smatrala otrovnom i koristila kao ukras u vrtovima, no siromaštvo i glad su natjerali stanovnike 
Napulja da ju dodaju na tijesto te je stvorena prva pizza nalik današnjoj. Pizza je vrlo brzo zaživjela te je tijekom 17. i 18. 
stoljeća prehranjivala siromašne Napuljske obitelji, a prodavala se na otvorenim štandovima. U 18 stoljeću pizzi počinju dodavati 
i sir mozzarellu koja se dobivala od mlijeka bivola, a glas o Napuljskom specijalitetu se toliko proširio da su u grad hrlili 
brojni znatiželjnici željni da isprobaju "jelo seljaka" pripremljeno od strane majstora za pečenje pizza tzv. Pizzaioli. 
Rođenje moderne pizze Moderna pizza započinje svoj uspon 1889. godine kada je kraljica Margherita di Savoia sa svojim suprugom 
Umbertom, posjetila Napulj i zatražila tada najpopularnijeg pizzaiolija Raffaele Espositoa da joj pripremi svoj specijalitet. 
Rafaele, koje mnogi nazivaju ocem pizze, osmislio je pizzu nadjevenu crvenom rajčicom, svježim zelenim bosiljkom i bijelim sirom 
mozzarellom koja je asocirala na talijansku zastavu. Kraljicu je pizza oduševila, a u njenu čast dobila je naziv "pizza margherita" 
i do dan danas najpopularnija je pizza na svijetu.


![](./images/pizza.jpg)


Potkraj 19. stoljeća proširio se broj dodataka pizzi pa se tako puni rajčicom, češnjakom, slanim inćunima, gljivama, maslinama, 
kobasicama i sirom, a konzumira tijekom cijelog dana. Ipak i dalje ostaje popularna tek u Italiji, sve dok masovnom emigracijom 
Talijana u SAD, nije zakoračila na američko tlo. Doseljenici Talijani najprije je mijese, nadijevaju i peku samo za vlastite 
potrebe u lokalnim pekarama, no 1905. godine Gennaro Lombardi otvara prvu pizzeriju u New Yorku. Zanimljivo je da Lombardijeva 
pizzeria postoji i danas i iako nije na istoj lokaciji i dalje koristi originalnu peć iz 1905. godine. Nakon povijesne 1905. 
godine u SAD-u se otvara još pizzerija, no pizza je godinama bila prihvaćena tek u talijanskim krugovima. Tek nakon 2. 
Svjetskog rata kada su se američki vojnici vratili iz Italije i zaželjeli okusa pizze, ona postaje popularna kako u SAD-u 
tako i u zapadnim zemljama Europe. Amerikanci počinju pizzu doživljavati kao brzu i zabavnu hranu osobito nakon što su je 
počele promovirati i zvijezde talijanskog porijekla (Frank Sinatra, Joe DiMaggio). Sve to dovodi do otvaranja lanaca pizzerija 
poput Pizza Huta. Slijedi automatizacija i serijska proizvodnja, a noviteti poput dostave pizze na adresu i smrznutih pizza 
dovode popularno jelo do svakog kućanstva.

